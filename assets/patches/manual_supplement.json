[
  {
    "title": "小石潭记",
    "author": "柳宗元",
    "dynasty": "唐",
    "content": "从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。\n潭中鱼可百许头，皆若空游无所依，日光下澈，影布石上。佁然不动，俶尔远逝，往来翕忽。似与游者相乐。\n潭西南而望，斗折蛇行，明灭可见。其岸势犬牙差互，不可知其源。\n坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。\n同游者：吴武陵，龚古，余弟宗玄。隶而从者，崔氏二小生：曰恕己，曰奉壹。",
    "type": "wen"
  },
  {
    "title": "爱莲说",
    "author": "周敦颐",
    "dynasty": "宋",
    "content": "水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。\n予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人？牡丹之爱，宜乎众矣。",
    "type": "wen"
  },
  {
    "title": "送东阳马生序",
    "author": "宋濂",
    "dynasty": "明",
    "content": "余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道。又患无硕师名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。\n当余之从师也，负篋曳屣行深山巨谷中。穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意，以中有足乐者，不知口体之奉不若人也。盖余之勤且艰若此。",
    "type": "wen"
  },
  {
    "title": "陋室铭",
    "author": "刘禹锡",
    "dynasty": "唐",
    "content": "山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？",
    "type": "wen"
  },
  {
    "title": "师说",
    "author": "韩愈",
    "dynasty": "唐",
    "content": "古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。\n嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：“彼与彼年相若也，道相似也。位卑则足羞，官盛则近谀。”呜呼！师道之不复可知矣。巫医乐师百工之人，君子不齿，今其智乃反不能及，其可怪也欤！\n圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。\n李氏子蟠，年十七，好古文，六艺经传皆通习之，不拘于时，学于余。余嘉其能行古道，作《师说》以贻之。",
    "type": "wen"
  },
  {
    "title": "马说",
    "author": "韩愈",
    "dynasty": "唐",
    "content": "世有伯乐，然后有千里马。千里马常有，而伯乐不常有。故虽有名马，祗辱于奴隶人之手，骈死于槽枥之间，不以千里称也。\n马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？\n策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！",
    "type": "wen"
  },
  {
    "title": "石灰吟",
    "author": "于谦",
    "dynasty": "明",
    "content": "千锤万凿出深山，烈火焚烧若等闲。\n粉骨碎身浑不怕，要留清白在人间。",
    "type": "shi"
  },
  {
    "title": "竹石",
    "author": "郑燮",
    "dynasty": "清",
    "content": "咬定青山不放松，立根原在破岩中。\n千磨万击还坚劲，任尔东西南北风。",
    "type": "shi"
  },
  {
    "title": "己亥杂诗",
    "author": "龚自珍",
    "dynasty": "清",
    "content": "浩荡离愁白日斜，吟鞭东指即天涯。\n落红不是无情物，化作春泥更护花。",
    "type": "shi"
  },
  {
    "title": "墨梅",
    "author": "王冕",
    "dynasty": "元",
    "content": "我家洗砚池头树，朵朵花开淡墨痕。\n不要人夸好颜色，只留清气满乾坤。",
    "type": "shi"
  },
  {
    "title": "画鸡",
    "author": "唐寅",
    "dynasty": "明",
    "content": "头上红冠不用裁，满身雪白走将来。\n平生不敢轻言语，一叫千门万户开。",
    "type": "shi"
  },
  {
    "title": "村居",
    "author": "高鼎",
    "dynasty": "清",
    "content": "草长莺飞二月天，拂堤杨柳醉春烟。\n儿童散学归来早，忙趁东风放纸鸢。",
    "type": "shi"
  },
  {
    "title": "敕勒歌",
    "author": "北朝民歌",
    "dynasty": "南北朝",
    "content": "敕勒川，阴山下。天似穹庐，笼盖四野。\n天苍苍，野茫茫。风吹草低见牛羊。",
    "type": "shi"
  },
  {
    "title": "画",
    "author": "王维",
    "dynasty": "唐",
    "content": "远看山有色，近听水无声。\n春去花还在，人来鸟不惊。",
    "type": "shi"
  },
  {
    "title": "钱塘湖春行",
    "author": "白居易",
    "dynasty": "唐",
    "content": "孤山寺北贾亭西，水面初平云脚低。\n几处早莺争暖树，谁家新燕啄春泥。\n乱花渐欲迷人眼，浅草才能没马蹄。\n最爱湖东行不足，绿杨阴里白沙堤。",
    "type": "shi"
  },
  {
    "title": "归园田居·其三",
    "author": "陶渊明",
    "dynasty": "魏晋",
    "content": "种豆南山下，草盛豆苗稀。\n晨兴理荒秽，带月荷锄归。\n道狭草木长，夕露沾我衣。\n衣沾不足惜，但使愿无违。",
    "type": "shi"
  },
  {
    "title": "感遇·其一",
    "author": "张九龄",
    "dynasty": "唐",
    "content": "兰叶春葳蕤，桂华秋皎洁。\n欣欣此生意，自尔为佳节。\n谁知林栖者，闻风坐相悦。\n草木有本心，何求美人折。",
    "type": "shi"
  },
  {
    "title": "宫词",
    "author": "张祜",
    "dynasty": "唐",
    "content": "故国三千里，深宫二十年。\n一声何满子，双泪落君前。",
    "type": "shi"
  },
  {
    "title": "长干行·其一",
    "author": "崔颢",
    "dynasty": "唐",
    "content": "君家何处住，妾住在横塘。\n停船暂借问，或恐是同乡。",
    "type": "shi"
  },
  {
    "title": "长干行·其二",
    "author": "崔颢",
    "dynasty": "唐",
    "content": "家临九江水，来去九江侧。\n同是长干人，生小不相识。",
    "type": "shi"
  },
  {
    "title": "烈女操",
    "author": "孟郊",
    "dynasty": "唐",
    "content": "梧桐相待老，鸳鸯会双死。\n贞妇贵殉夫，舍生亦如此。\n波澜誓不起，妾心古井水。",
    "type": "shi"
  },
  {
    "title": "闺意献张水部",
    "author": "朱庆馀",
    "dynasty": "唐",
    "content": "洞房昨夜停红烛，待晓堂前拜舅姑。\n妆罢低声问夫婿，画眉深浅入时无。",
    "type": "shi"
  },
  {
    "title": "秋夜曲",
    "author": "王维",
    "dynasty": "唐",
    "content": "桂魄初生秋露微，轻罗已薄未更衣。\n银筝夜久殷勤弄，心怯空房不忍归。",
    "type": "shi"
  },
  {
    "title": "同从弟南斋玩月忆山阴崔少府",
    "author": "王昌龄",
    "dynasty": "唐",
    "content": "高卧南斋时，开帷月初吐。\n清辉澹水木，演漾在窗户。\n荏苒几盈虚，澄澄变今古。\n美人清江畔，是夜越吟苦。\n千里共如何，微风吹兰杜。",
    "type": "shi"
  },
  {
    "title": "与高适薛据同登慈恩寺浮图",
    "author": "岑参",
    "dynasty": "唐",
    "content": "塔势如涌出，孤高耸天宫。\n登临出世界，磴道盘虚空。\n突兀压神州，峥嵘如鬼工。\n四角碍白日，七层摩苍穹。\n下窥指高鸟，俯听闻惊风。\n连山若波涛，奔凑似朝东。\n青槐夹驰道，宫馆何玲珑。\n秋色从西来，穿履满关中。\n五陵北原上，万古青濛濛。\n净理了可悟，胜因夙所宗。\n誓将挂冠去，觉道资无穷。",
    "type": "shi"
  },
  {
    "title": "夜宿山寺",
    "author": "李白",
    "dynasty": "唐",
    "content": "危楼高百尺，手可摘星辰。\n不敢高声语，恐惊天上人。",
    "type": "shi"
  },
  {
    "title": "山坡羊·潼关怀古",
    "author": "张养浩",
    "dynasty": "元",
    "content": "峰峦如聚，波涛如怒，山河表里潼关路。\n望西都，意踌躇。\n伤心秦汉经行处，宫阙万间都做了土。\n兴，百姓苦；亡，百姓苦。",
    "type": "qu"
  },
  {
    "title": "沁园春·长沙",
    "author": "毛泽东",
    "dynasty": "近现代",
    "content": "独立寒秋，湘江北去，橘子洲头。\n看万山红遍，层林尽染；漫江碧透，百舸争流。\n鹰击长空，鱼翔浅底，万类霜天竞自由。\n怅寥廓，问苍茫大地，谁主沉浮？\n携来百侣曾游，忆往昔峥嵘岁月稠。\n恰同学少年，风华正茂；书生意气，挥斥方遒。\n指点江山，激扬文字，粪土当年万户侯。\n曾记否，到中流击水，浪遏飞舟？",
    "type": "ci"
  }
]