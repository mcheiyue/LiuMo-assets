{
  "title": "茅屋为秋风所破歌",
  "author": "杜甫",
  "dynasty": "唐",
  "content": "八月秋高风怒号，卷我屋上三重茅。\n茅飞度江洒江郊，高者挂罥长林梢。\n下者飘转沈塘坳，南邨群童欺我老无力。\n忍能对面为盗贼，公然抱茅入竹去。\n唇焦口燥呼不得，归来倚仗自叹息。\n俄顷风定云墨色，秋天漠漠向昏黑。\n布衾多年冷似铁，骄儿恶卧踏里裂。\n床床屋漏无干处，雨脚如麻未断绝。\n自经丧乱少睡眠，长夜沾湿何由彻。\n安得广厦千万间，大庇天下寒士俱欢颜。\n风雨不动安如山，呜呼！何时眼前突兀见此屋？\n吾庐独破受冻死亦足。",
  "type": "乐府",
  "tags": [
    "K12",
    "shi",
    "乐府"
  ],
  "source": "k12",
  "original_title": "茅屋为秋风所破歌",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"八月秋高风怒号，卷我屋上三重茅。\", \"茅飞度江洒江郊，高者挂罥长林梢。\", \"下者飘转沈塘坳，南邨群童欺我老无力。\", \"忍能对面为盗贼，公然抱茅入竹去。\", \"唇焦口燥呼不得，归来倚仗自叹息。\", \"俄顷风定云墨色，秋天漠漠向昏黑。\", \"布衾多年冷似铁，骄儿恶卧踏里裂。\", \"床床屋漏无干处，雨脚如麻未断绝。\", \"自经丧乱少睡眠，长夜沾湿何由彻。\", \"安得广厦千万间，大庇天下寒士俱欢颜。\", \"风雨不动安如山，呜呼！何时眼前突兀见此屋？\", \"吾庐独破受冻死亦足。\"]}]}",
  "display_content": "八月秋高风怒号，卷我屋上三重茅。\n茅飞度江洒江郊，高者挂罥长林梢。\n下者飘转沈塘坳，南邨群童欺我老无力。\n忍能对面为盗贼，公然抱茅入竹去。\n唇焦口燥呼不得，归来倚仗自叹息。\n俄顷风定云墨色，秋天漠漠向昏黑。\n布衾多年冷似铁，骄儿恶卧踏里裂。\n床床屋漏无干处，雨脚如麻未断绝。\n自经丧乱少睡眠，长夜沾湿何由彻。\n安得广厦千万间，大庇天下寒士俱欢颜。\n风雨不动安如山，呜呼！何时眼前突兀见此屋？\n吾庐独破受冻死亦足。"
}