{
  "title": "贺新郎",
  "author": "苏轼",
  "dynasty": "宋",
  "content": "乳燕飞华屋。\n悄无人、桐阴转午，晚凉新浴。\n手弄生绡白团扇，扇手一时似玉。\n渐困倚、孤眠清熟。\n帘外谁来推绣户，枉教人、梦断瑶台曲。\n又却是，风敲竹。\n石榴半吐红巾蹙。\n待浮花、浪蕊都尽，伴君幽独。\n秾艳一枝细看取，芳心千重似束。\n又恐被、秋风惊绿。\n若待得君来向此，花前对酒不忍触。\n共粉泪，两蔌蔌。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "贺新郎",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"乳燕飞华屋。\", \"悄无人、桐阴转午，晚凉新浴。\", \"手弄生绡白团扇，扇手一时似玉。\", \"渐困倚、孤眠清熟。\", \"帘外谁来推绣户，枉教人、梦断瑶台曲。\", \"又却是，风敲竹。\", \"石榴半吐红巾蹙。\", \"待浮花、浪蕊都尽，伴君幽独。\", \"秾艳一枝细看取，芳心千重似束。\", \"又恐被、秋风惊绿。\", \"若待得君来向此，花前对酒不忍触。\", \"共粉泪，两蔌蔌。\"]}]}",
  "display_content": "乳燕飞华屋。\n悄无人、桐阴转午，晚凉新浴。\n手弄生绡白团扇，扇手一时似玉。\n渐困倚、孤眠清熟。\n帘外谁来推绣户，枉教人、梦断瑶台曲。\n又却是，风敲竹。\n石榴半吐红巾蹙。\n待浮花、浪蕊都尽，伴君幽独。\n秾艳一枝细看取，芳心千重似束。\n又恐被、秋风惊绿。\n若待得君来向此，花前对酒不忍触。\n共粉泪，两蔌蔌。"
}