{
  "title": "绮寮怨",
  "author": "周邦彦",
  "dynasty": "宋",
  "content": "上马人扶残醉，晓风吹未醒。\n映水曲、翠瓦朱檐，垂杨里、乍见津亭。\n当时曾题败壁，蛛丝罩、淡墨苔晕青。\n念去来、岁月如流，徘徊久、叹息愁思盈。\n去去倦寻路程。\n江陵旧事，何曾再问杨琼。\n旧曲凄清。\n敛愁黛、与谁听。\n尊前故人如在，想念我、最关情。\n何须渭城。\n歌声未尽处，先泪零。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "绮寮怨",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"上马人扶残醉，晓风吹未醒。\", \"映水曲、翠瓦朱檐，垂杨里、乍见津亭。\", \"当时曾题败壁，蛛丝罩、淡墨苔晕青。\", \"念去来、岁月如流，徘徊久、叹息愁思盈。\", \"去去倦寻路程。\", \"江陵旧事，何曾再问杨琼。\", \"旧曲凄清。\", \"敛愁黛、与谁听。\", \"尊前故人如在，想念我、最关情。\", \"何须渭城。\", \"歌声未尽处，先泪零。\"]}]}",
  "display_content": "上马人扶残醉，晓风吹未醒。\n映水曲、翠瓦朱檐，垂杨里、乍见津亭。\n当时曾题败壁，蛛丝罩、淡墨苔晕青。\n念去来、岁月如流，徘徊久、叹息愁思盈。\n去去倦寻路程。\n江陵旧事，何曾再问杨琼。\n旧曲凄清。\n敛愁黛、与谁听。\n尊前故人如在，想念我、最关情。\n何须渭城。\n歌声未尽处，先泪零。"
}