{
  "title": "瑞龙吟",
  "author": "周邦彦",
  "dynasty": "宋",
  "content": "章台路。\n还见褪粉梅梢，试花桃树。\n愔愔坊陌人家，定巢燕子，归来旧处。\n暗凝伫。\n因念个人痴小，乍窥门户。\n侵晨浅约宫黄，障风映袖，盈盈笑语。\n前度刘郎重到，访邻寻里，同时歌舞。\n唯有旧家秋娘，声价如故。\n吟笺赋笔，犹记燕台句。\n知谁伴，名园露饮，东城闲步。\n事与孤鸿去。\n探春尽是，伤离意绪。\n官柳低金缕。\n归骑晚，纤纤池塘飞雨。\n断肠院落，一帘风絮。",
  "type": "词",
  "tags": [
    "宋词三百首",
    "词",
    "乐府",
    "ci"
  ],
  "source": "song_300",
  "original_title": "瑞龙吟",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"章台路。\", \"还见褪粉梅梢，试花桃树。\", \"愔愔坊陌人家，定巢燕子，归来旧处。\", \"暗凝伫。\", \"因念个人痴小，乍窥门户。\", \"侵晨浅约宫黄，障风映袖，盈盈笑语。\", \"前度刘郎重到，访邻寻里，同时歌舞。\", \"唯有旧家秋娘，声价如故。\", \"吟笺赋笔，犹记燕台句。\", \"知谁伴，名园露饮，东城闲步。\", \"事与孤鸿去。\", \"探春尽是，伤离意绪。\", \"官柳低金缕。\", \"归骑晚，纤纤池塘飞雨。\", \"断肠院落，一帘风絮。\"]}]}",
  "display_content": "章台路。\n还见褪粉梅梢，试花桃树。\n愔愔坊陌人家，定巢燕子，归来旧处。\n暗凝伫。\n因念个人痴小，乍窥门户。\n侵晨浅约宫黄，障风映袖，盈盈笑语。\n前度刘郎重到，访邻寻里，同时歌舞。\n唯有旧家秋娘，声价如故。\n吟笺赋笔，犹记燕台句。\n知谁伴，名园露饮，东城闲步。\n事与孤鸿去。\n探春尽是，伤离意绪。\n官柳低金缕。\n归骑晚，纤纤池塘飞雨。\n断肠院落，一帘风絮。"
}