{
  "title": "齐天乐",
  "author": "吴文英",
  "dynasty": "宋",
  "content": "三千年事残鸦外，无言倦凭秋树。\n逝水移川，高陵变谷，那识当时神禹。\n幽云怪雨。\n翠萍湿空梁，夜深飞去。\n雁起青天，数行书似旧藏处。\n寂寥西窗久坐，故人悭会遇，同翦灯语。\n积藓残碑，零圭断璧，重拂人间尘土。\n霜红罢舞。\n漫山色青青，雾朝烟暮。\n岸锁春船，画旗喧赛鼓。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "齐天乐",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"三千年事残鸦外，无言倦凭秋树。\", \"逝水移川，高陵变谷，那识当时神禹。\", \"幽云怪雨。\", \"翠萍湿空梁，夜深飞去。\", \"雁起青天，数行书似旧藏处。\", \"寂寥西窗久坐，故人悭会遇，同翦灯语。\", \"积藓残碑，零圭断璧，重拂人间尘土。\", \"霜红罢舞。\", \"漫山色青青，雾朝烟暮。\", \"岸锁春船，画旗喧赛鼓。\"]}]}",
  "display_content": "三千年事残鸦外，无言倦凭秋树。\n逝水移川，高陵变谷，那识当时神禹。\n幽云怪雨。\n翠萍湿空梁，夜深飞去。\n雁起青天，数行书似旧藏处。\n寂寥西窗久坐，故人悭会遇，同翦灯语。\n积藓残碑，零圭断璧，重拂人间尘土。\n霜红罢舞。\n漫山色青青，雾朝烟暮。\n岸锁春船，画旗喧赛鼓。"
}