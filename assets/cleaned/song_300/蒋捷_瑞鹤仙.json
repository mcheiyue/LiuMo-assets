{
  "title": "瑞鹤仙",
  "author": "蒋捷",
  "dynasty": "宋",
  "content": "缟霜霏霁雪。\n渐翠没凉痕，猩浮寒血。\n山窗梦凄切。\n短吟筇犹倚，莺边新樾。\n花魂未歇。\n似追惜、芳消艳灭。\n挽西风、再入柔柯，误染绀云成缬。\n休说。\n深题锦翰，浅泛琼漪，暗春曾泄。\n情条万结。\n依然是，未愁绝。\n最怜他，南苑空阶堆遍，人隔仙蓬怨别。\n锁芙蓉、小殿秋深，碎虫诉月。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "瑞鹤仙",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"缟霜霏霁雪。\", \"渐翠没凉痕，猩浮寒血。\", \"山窗梦凄切。\", \"短吟筇犹倚，莺边新樾。\", \"花魂未歇。\", \"似追惜、芳消艳灭。\", \"挽西风、再入柔柯，误染绀云成缬。\", \"休说。\", \"深题锦翰，浅泛琼漪，暗春曾泄。\", \"情条万结。\", \"依然是，未愁绝。\", \"最怜他，南苑空阶堆遍，人隔仙蓬怨别。\", \"锁芙蓉、小殿秋深，碎虫诉月。\"]}]}",
  "display_content": "缟霜霏霁雪。\n渐翠没凉痕，猩浮寒血。\n山窗梦凄切。\n短吟筇犹倚，莺边新樾。\n花魂未歇。\n似追惜、芳消艳灭。\n挽西风、再入柔柯，误染绀云成缬。\n休说。\n深题锦翰，浅泛琼漪，暗春曾泄。\n情条万结。\n依然是，未愁绝。\n最怜他，南苑空阶堆遍，人隔仙蓬怨别。\n锁芙蓉、小殿秋深，碎虫诉月。"
}