{
  "title": "念奴娇",
  "author": "张孝祥",
  "dynasty": "宋",
  "content": "洞庭青草，近中秋、更无一点风色。\n玉鉴琼田三万顷，著我扁舟一叶。\n素月分辉，明河共影，表里俱澄澈。\n悠然心会，妙处难与君说。\n应念岭海经年，孤光自照，肝肺皆冰雪。\n短发萧骚襟袖冷，稳泛沧浪空阔。\n尽吸西江，细斟北斗，万象为宾客。\n扣舷独笑，不知今夕何夕。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "念奴娇",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"洞庭青草，近中秋、更无一点风色。\", \"玉鉴琼田三万顷，著我扁舟一叶。\", \"素月分辉，明河共影，表里俱澄澈。\", \"悠然心会，妙处难与君说。\", \"应念岭海经年，孤光自照，肝肺皆冰雪。\", \"短发萧骚襟袖冷，稳泛沧浪空阔。\", \"尽吸西江，细斟北斗，万象为宾客。\", \"扣舷独笑，不知今夕何夕。\"]}]}",
  "display_content": "洞庭青草，近中秋、更无一点风色。\n玉鉴琼田三万顷，著我扁舟一叶。\n素月分辉，明河共影，表里俱澄澈。\n悠然心会，妙处难与君说。\n应念岭海经年，孤光自照，肝肺皆冰雪。\n短发萧骚襟袖冷，稳泛沧浪空阔。\n尽吸西江，细斟北斗，万象为宾客。\n扣舷独笑，不知今夕何夕。"
}