{
  "title": "玉蝴蝶",
  "author": "柳永",
  "dynasty": "宋",
  "content": "望处雨收云断，凭阑悄悄，目送秋光。\n晚景萧疏，堪动宋玉悲凉。\n水风轻、苹花渐老，月露冷、梧叶飘黄。\n遣情伤。\n故人何在，烟水茫茫。\n难忘。\n文期酒会，几孤风月，屡变星霜。\n海阔山遥，未知何处是潇湘。\n念双燕、难凭远信，指暮天、空识归航。\n黯相望。\n断鸿声里，立尽斜阳。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "玉蝴蝶",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"望处雨收云断，凭阑悄悄，目送秋光。\", \"晚景萧疏，堪动宋玉悲凉。\", \"水风轻、苹花渐老，月露冷、梧叶飘黄。\", \"遣情伤。\", \"故人何在，烟水茫茫。\", \"难忘。\", \"文期酒会，几孤风月，屡变星霜。\", \"海阔山遥，未知何处是潇湘。\", \"念双燕、难凭远信，指暮天、空识归航。\", \"黯相望。\", \"断鸿声里，立尽斜阳。\"]}]}",
  "display_content": "望处雨收云断，凭阑悄悄，目送秋光。\n晚景萧疏，堪动宋玉悲凉。\n水风轻、苹花渐老，月露冷、梧叶飘黄。\n遣情伤。\n故人何在，烟水茫茫。\n难忘。\n文期酒会，几孤风月，屡变星霜。\n海阔山遥，未知何处是潇湘。\n念双燕、难凭远信，指暮天、空识归航。\n黯相望。\n断鸿声里，立尽斜阳。"
}