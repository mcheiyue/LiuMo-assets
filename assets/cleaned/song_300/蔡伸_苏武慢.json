{
  "title": "苏武慢",
  "author": "蔡伸",
  "dynasty": "宋",
  "content": "雁落平沙，烟笼寒水，古垒鸣笳声断。\n青山隐隐，败叶萧萧，天际暝鸦零乱。\n楼上黄昏，片帆千里归程，年华将晚。\n望碧云空暮，佳人何处，梦魂俱远。\n忆旧游、邃馆朱扉，小园香径，尚想桃花人面。\n书盈锦轴，恨满金徽，难写寸心幽怨。\n两地离愁，一尊芳酒，凄凉危阑倚遍。\n尽迟留、凭仗西风，吹干泪眼。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "苏武慢",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"雁落平沙，烟笼寒水，古垒鸣笳声断。\", \"青山隐隐，败叶萧萧，天际暝鸦零乱。\", \"楼上黄昏，片帆千里归程，年华将晚。\", \"望碧云空暮，佳人何处，梦魂俱远。\", \"忆旧游、邃馆朱扉，小园香径，尚想桃花人面。\", \"书盈锦轴，恨满金徽，难写寸心幽怨。\", \"两地离愁，一尊芳酒，凄凉危阑倚遍。\", \"尽迟留、凭仗西风，吹干泪眼。\"]}]}",
  "display_content": "雁落平沙，烟笼寒水，古垒鸣笳声断。\n青山隐隐，败叶萧萧，天际暝鸦零乱。\n楼上黄昏，片帆千里归程，年华将晚。\n望碧云空暮，佳人何处，梦魂俱远。\n忆旧游、邃馆朱扉，小园香径，尚想桃花人面。\n书盈锦轴，恨满金徽，难写寸心幽怨。\n两地离愁，一尊芳酒，凄凉危阑倚遍。\n尽迟留、凭仗西风，吹干泪眼。"
}