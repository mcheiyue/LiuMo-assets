{
  "title": "霓裳中序第一",
  "author": "姜夔",
  "dynasty": "宋",
  "content": "亭皋正望极。\n乱落江莲归未得。\n多病却无气力。\n况纨扇渐疏，罗衣初萦。\n流光过隙。\n叹杏梁、双燕如客。\n人何在，一帘淡月，仿佛照颜色。\n幽寂。\n乱蛩吟壁。\n动庾信、清愁似织。\n沈思年少浪迹。\n笛里关山，柳下坊陌。\n坠红无信息。\n漫暗水，涓涓溜碧。\n漂零久，而今何意，醉卧酒垆侧。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "霓裳中序第一",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"亭皋正望极。\", \"乱落江莲归未得。\", \"多病却无气力。\", \"况纨扇渐疏，罗衣初萦。\", \"流光过隙。\", \"叹杏梁、双燕如客。\", \"人何在，一帘淡月，仿佛照颜色。\", \"幽寂。\", \"乱蛩吟壁。\", \"动庾信、清愁似织。\", \"沈思年少浪迹。\", \"笛里关山，柳下坊陌。\", \"坠红无信息。\", \"漫暗水，涓涓溜碧。\", \"漂零久，而今何意，醉卧酒垆侧。\"]}]}",
  "display_content": "亭皋正望极。\n乱落江莲归未得。\n多病却无气力。\n况纨扇渐疏，罗衣初萦。\n流光过隙。\n叹杏梁、双燕如客。\n人何在，一帘淡月，仿佛照颜色。\n幽寂。\n乱蛩吟壁。\n动庾信、清愁似织。\n沈思年少浪迹。\n笛里关山，柳下坊陌。\n坠红无信息。\n漫暗水，涓涓溜碧。\n漂零久，而今何意，醉卧酒垆侧。"
}