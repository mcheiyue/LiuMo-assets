{
  "title": "千秋岁引",
  "author": "王安石",
  "dynasty": "宋",
  "content": "别馆寒砧，孤城画角。\n一派秋声入寥廓。\n东归燕从海上去，南来雁向沙头落。\n楚台风，庾楼月，宛如昨。\n无奈被些名利缚。\n无奈被他情担阁。\n可惜风流总闲却。\n当初漫留华表语，而今误我秦楼约。\n梦阑时，酒醒后，思量著。",
  "type": "词",
  "tags": [
    "宋词三百首",
    "词",
    "乐府",
    "ci"
  ],
  "source": "song_300",
  "original_title": "千秋岁引",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"别馆寒砧，孤城画角。\", \"一派秋声入寥廓。\", \"东归燕从海上去，南来雁向沙头落。\", \"楚台风，庾楼月，宛如昨。\", \"无奈被些名利缚。\", \"无奈被他情担阁。\", \"可惜风流总闲却。\", \"当初漫留华表语，而今误我秦楼约。\", \"梦阑时，酒醒后，思量著。\"]}]}",
  "display_content": "别馆寒砧，孤城画角。\n一派秋声入寥廓。\n东归燕从海上去，南来雁向沙头落。\n楚台风，庾楼月，宛如昨。\n无奈被些名利缚。\n无奈被他情担阁。\n可惜风流总闲却。\n当初漫留华表语，而今误我秦楼约。\n梦阑时，酒醒后，思量著。"
}