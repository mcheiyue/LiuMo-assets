{
  "title": "瑞鹤仙",
  "author": "陆淞",
  "dynasty": "宋",
  "content": "脸霞红印枕。\n睡觉来、冠儿还是不整。\n屏间麝煤冷。\n但眉峰压翠，泪珠弹粉。\n堂深昼永。\n燕交飞、风帘露井。\n恨无人，与说相思，近日带围宽尽。\n重省。\n残灯朱幌，淡月纱窗，那时风景。\n阳台路迥。\n云雨梦，便无准。\n待归来，先指花梢教看，却把心期细问。\n问因循、过了青春，怎生意稳。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "瑞鹤仙",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"脸霞红印枕。\", \"睡觉来、冠儿还是不整。\", \"屏间麝煤冷。\", \"但眉峰压翠，泪珠弹粉。\", \"堂深昼永。\", \"燕交飞、风帘露井。\", \"恨无人，与说相思，近日带围宽尽。\", \"重省。\", \"残灯朱幌，淡月纱窗，那时风景。\", \"阳台路迥。\", \"云雨梦，便无准。\", \"待归来，先指花梢教看，却把心期细问。\", \"问因循、过了青春，怎生意稳。\"]}]}",
  "display_content": "脸霞红印枕。\n睡觉来、冠儿还是不整。\n屏间麝煤冷。\n但眉峰压翠，泪珠弹粉。\n堂深昼永。\n燕交飞、风帘露井。\n恨无人，与说相思，近日带围宽尽。\n重省。\n残灯朱幌，淡月纱窗，那时风景。\n阳台路迥。\n云雨梦，便无准。\n待归来，先指花梢教看，却把心期细问。\n问因循、过了青春，怎生意稳。"
}