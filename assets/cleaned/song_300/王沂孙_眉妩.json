{
  "title": "眉妩",
  "author": "王沂孙",
  "dynasty": "宋",
  "content": "渐新痕悬柳，澹彩穿花，依约破初暝。\n便有团圆意，深深拜，相逢谁在香径。\n画眉未稳，料素娥、犹带离恨。\n最堪爱、一曲银钩小，宝帘挂秋冷。\n千古盈亏休问。\n叹慢磨玉斧，难补金镜。\n太液池犹在，凄凉处、何人重赋清景。\n故山夜永。\n试待他、窥户端正。\n看云外山河，还老尽、桂花影。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "眉妩",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"渐新痕悬柳，澹彩穿花，依约破初暝。\", \"便有团圆意，深深拜，相逢谁在香径。\", \"画眉未稳，料素娥、犹带离恨。\", \"最堪爱、一曲银钩小，宝帘挂秋冷。\", \"千古盈亏休问。\", \"叹慢磨玉斧，难补金镜。\", \"太液池犹在，凄凉处、何人重赋清景。\", \"故山夜永。\", \"试待他、窥户端正。\", \"看云外山河，还老尽、桂花影。\"]}]}",
  "display_content": "渐新痕悬柳，澹彩穿花，依约破初暝。\n便有团圆意，深深拜，相逢谁在香径。\n画眉未稳，料素娥、犹带离恨。\n最堪爱、一曲银钩小，宝帘挂秋冷。\n千古盈亏休问。\n叹慢磨玉斧，难补金镜。\n太液池犹在，凄凉处、何人重赋清景。\n故山夜永。\n试待他、窥户端正。\n看云外山河，还老尽、桂花影。"
}