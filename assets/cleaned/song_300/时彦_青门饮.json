{
  "title": "青门饮",
  "author": "时彦",
  "dynasty": "宋",
  "content": "胡马嘶风，汉旗翻雪，彤云又吐，一竿残照。\n古木连空，乱山无数，行尽暮沙衰草。\n星斗横幽馆，夜无眠、灯花空老。\n雾浓香鸭，冰凝泪烛，霜天难晓。\n长记晓妆才了，一杯未尽，离怀多少。\n醉里秋波，梦中朝雨，都是醒时烦恼。\n料有牵情处，忍思量、耳边曾道。\n甚时跃马归来，认得迎门轻笑。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "青门饮",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"胡马嘶风，汉旗翻雪，彤云又吐，一竿残照。\", \"古木连空，乱山无数，行尽暮沙衰草。\", \"星斗横幽馆，夜无眠、灯花空老。\", \"雾浓香鸭，冰凝泪烛，霜天难晓。\", \"长记晓妆才了，一杯未尽，离怀多少。\", \"醉里秋波，梦中朝雨，都是醒时烦恼。\", \"料有牵情处，忍思量、耳边曾道。\", \"甚时跃马归来，认得迎门轻笑。\"]}]}",
  "display_content": "胡马嘶风，汉旗翻雪，彤云又吐，一竿残照。\n古木连空，乱山无数，行尽暮沙衰草。\n星斗横幽馆，夜无眠、灯花空老。\n雾浓香鸭，冰凝泪烛，霜天难晓。\n长记晓妆才了，一杯未尽，离怀多少。\n醉里秋波，梦中朝雨，都是醒时烦恼。\n料有牵情处，忍思量、耳边曾道。\n甚时跃马归来，认得迎门轻笑。"
}