{
  "title": "绿头鸭・多丽",
  "author": "贺铸",
  "dynasty": "宋",
  "content": "玉人家，画楼珠箔临津。\n托微风、彩箫流怨，断肠马上曾闻。\n燕堂开、艳妆丛里，调琴思、认歌颦。\n麝蜡烟浓，玉莲漏短，更衣不待酒初醺。\n绣屏掩、枕鸳相就，香气渐暾暾。\n回廊影，疏钟淡月，几许销魂。\n翠钗分、银笺封泪，舞鞋从此生尘。\n住兰舟、载将离恨，转南浦、背西曛。\n记取明年，蔷薇谢后，佳期应未误行云。\n凤城远，楚梅香嫩，先寄一枝春。\n青门外，祗凭芳草，寻访郎君。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "绿头鸭・多丽",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"玉人家，画楼珠箔临津。\", \"托微风、彩箫流怨，断肠马上曾闻。\", \"燕堂开、艳妆丛里，调琴思、认歌颦。\", \"麝蜡烟浓，玉莲漏短，更衣不待酒初醺。\", \"绣屏掩、枕鸳相就，香气渐暾暾。\", \"回廊影，疏钟淡月，几许销魂。\", \"翠钗分、银笺封泪，舞鞋从此生尘。\", \"住兰舟、载将离恨，转南浦、背西曛。\", \"记取明年，蔷薇谢后，佳期应未误行云。\", \"凤城远，楚梅香嫩，先寄一枝春。\", \"青门外，祗凭芳草，寻访郎君。\"]}]}",
  "display_content": "玉人家，画楼珠箔临津。\n托微风、彩箫流怨，断肠马上曾闻。\n燕堂开、艳妆丛里，调琴思、认歌颦。\n麝蜡烟浓，玉莲漏短，更衣不待酒初醺。\n绣屏掩、枕鸳相就，香气渐暾暾。\n回廊影，疏钟淡月，几许销魂。\n翠钗分、银笺封泪，舞鞋从此生尘。\n住兰舟、载将离恨，转南浦、背西曛。\n记取明年，蔷薇谢后，佳期应未误行云。\n凤城远，楚梅香嫩，先寄一枝春。\n青门外，祗凭芳草，寻访郎君。"
}