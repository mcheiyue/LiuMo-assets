{
  "title": "采莲令",
  "author": "柳永",
  "dynasty": "宋",
  "content": "月华收，云淡霜天曙。\n西征客、此时情苦。\n翠娥执手送临歧，轧轧开朱户。\n千娇面、盈盈伫立，无言有泪，断肠争忍回顾。\n一叶兰舟，便恁急桨凌波去。\n贪行色、岂知离绪。\n万般方寸，但饮恨，脉脉同谁语。\n更回首、重城不见，寒江天外，隐隐两三烟树。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "采莲令",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"月华收，云淡霜天曙。\", \"西征客、此时情苦。\", \"翠娥执手送临歧，轧轧开朱户。\", \"千娇面、盈盈伫立，无言有泪，断肠争忍回顾。\", \"一叶兰舟，便恁急桨凌波去。\", \"贪行色、岂知离绪。\", \"万般方寸，但饮恨，脉脉同谁语。\", \"更回首、重城不见，寒江天外，隐隐两三烟树。\"]}]}",
  "display_content": "月华收，云淡霜天曙。\n西征客、此时情苦。\n翠娥执手送临歧，轧轧开朱户。\n千娇面、盈盈伫立，无言有泪，断肠争忍回顾。\n一叶兰舟，便恁急桨凌波去。\n贪行色、岂知离绪。\n万般方寸，但饮恨，脉脉同谁语。\n更回首、重城不见，寒江天外，隐隐两三烟树。"
}