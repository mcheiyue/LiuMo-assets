{
  "title": "曲游春",
  "author": "周密",
  "dynasty": "宋",
  "content": "楚苑东风外，飏暖丝情絮，春思如织。\n燕约莺期，恼芳情偏在，翠深红隙。\n漠漠香尘隔。\n沸十里、乱弦丛笛。\n看画船，尽入西泠，闲却半湖春色。\n柳陌。\n新烟凝碧。\n映帘底宫眉，堤上游勒。\n轻暝笼寒，怕梨云梦冷，杏香愁幂。\n歌管酬寒食。\n奈蝶怨、良宵岑寂。\n正满湖、碎月摇花，怎生去得。",
  "type": "词",
  "tags": [
    "宋词三百首",
    "词",
    "乐府",
    "ci"
  ],
  "source": "song_300",
  "original_title": "曲游春",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"楚苑东风外，飏暖丝情絮，春思如织。\", \"燕约莺期，恼芳情偏在，翠深红隙。\", \"漠漠香尘隔。\", \"沸十里、乱弦丛笛。\", \"看画船，尽入西泠，闲却半湖春色。\", \"柳陌。\", \"新烟凝碧。\", \"映帘底宫眉，堤上游勒。\", \"轻暝笼寒，怕梨云梦冷，杏香愁幂。\", \"歌管酬寒食。\", \"奈蝶怨、良宵岑寂。\", \"正满湖、碎月摇花，怎生去得。\"]}]}",
  "display_content": "楚苑东风外，飏暖丝情絮，春思如织。\n燕约莺期，恼芳情偏在，翠深红隙。\n漠漠香尘隔。\n沸十里、乱弦丛笛。\n看画船，尽入西泠，闲却半湖春色。\n柳陌。\n新烟凝碧。\n映帘底宫眉，堤上游勒。\n轻暝笼寒，怕梨云梦冷，杏香愁幂。\n歌管酬寒食。\n奈蝶怨、良宵岑寂。\n正满湖、碎月摇花，怎生去得。"
}