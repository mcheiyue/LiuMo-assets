{
  "title": "过秦楼",
  "author": "周邦彦",
  "dynasty": "宋",
  "content": "水浴清蟾，叶喧凉吹，巷陌马声初断。\n闲依露井，笑扑流萤，惹破画罗轻扇。\n人静夜久凭阑，愁不归眠，立残更箭。\n叹年华一瞬，人今千里，梦沈书远。\n空见说、鬓怯琼梳，容销金镜，渐懒趁时匀染。\n梅风地溽，虹雨苔滋，一架舞红都变。\n谁信无憀，为伊才减江淹，情伤荀倩。\n但明河影下，还看稀星数点。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "过秦楼",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"水浴清蟾，叶喧凉吹，巷陌马声初断。\", \"闲依露井，笑扑流萤，惹破画罗轻扇。\", \"人静夜久凭阑，愁不归眠，立残更箭。\", \"叹年华一瞬，人今千里，梦沈书远。\", \"空见说、鬓怯琼梳，容销金镜，渐懒趁时匀染。\", \"梅风地溽，虹雨苔滋，一架舞红都变。\", \"谁信无憀，为伊才减江淹，情伤荀倩。\", \"但明河影下，还看稀星数点。\"]}]}",
  "display_content": "水浴清蟾，叶喧凉吹，巷陌马声初断。\n闲依露井，笑扑流萤，惹破画罗轻扇。\n人静夜久凭阑，愁不归眠，立残更箭。\n叹年华一瞬，人今千里，梦沈书远。\n空见说、鬓怯琼梳，容销金镜，渐懒趁时匀染。\n梅风地溽，虹雨苔滋，一架舞红都变。\n谁信无憀，为伊才减江淹，情伤荀倩。\n但明河影下，还看稀星数点。"
}