{
  "title": "西河",
  "author": "周邦彦",
  "dynasty": "宋",
  "content": "佳丽地。\n南朝盛事谁记。\n山围故国绕清江，髻鬟对起。\n怒涛寂寞打孤城，风樯遥度天际。\n断崖树，犹倒倚。\n莫愁艇子曾系。\n空馀旧迹郁苍苍，雾沈半垒。\n夜深月过女墙来，赏心东望淮水。\n酒旗戏鼓甚处市。\n想依稀、王谢邻里。\n燕子不知何世。\n入寻常、巷陌人家，相对如说兴亡，斜阳里。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "西河",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"佳丽地。\", \"南朝盛事谁记。\", \"山围故国绕清江，髻鬟对起。\", \"怒涛寂寞打孤城，风樯遥度天际。\", \"断崖树，犹倒倚。\", \"莫愁艇子曾系。\", \"空馀旧迹郁苍苍，雾沈半垒。\", \"夜深月过女墙来，赏心东望淮水。\", \"酒旗戏鼓甚处市。\", \"想依稀、王谢邻里。\", \"燕子不知何世。\", \"入寻常、巷陌人家，相对如说兴亡，斜阳里。\"]}]}",
  "display_content": "佳丽地。\n南朝盛事谁记。\n山围故国绕清江，髻鬟对起。\n怒涛寂寞打孤城，风樯遥度天际。\n断崖树，犹倒倚。\n莫愁艇子曾系。\n空馀旧迹郁苍苍，雾沈半垒。\n夜深月过女墙来，赏心东望淮水。\n酒旗戏鼓甚处市。\n想依稀、王谢邻里。\n燕子不知何世。\n入寻常、巷陌人家，相对如说兴亡，斜阳里。"
}