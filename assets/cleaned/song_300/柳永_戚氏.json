{
  "title": "戚氏",
  "author": "柳永",
  "dynasty": "宋",
  "content": "晚秋天。\n一霎微雨洒庭轩。\n槛菊萧疏，井梧零乱惹残烟。\n凄然。\n望江关。\n飞云黯淡夕阳间。\n当时宋玉悲感，向此临水与登山。\n远道迢递，行人凄楚，倦听陇水潺湲。\n正蝉吟败叶，蛩响衰草，相应喧喧。\n孤馆度日如年。\n风露渐变，悄悄至更阑。\n长天净，绛河清浅，皓月婵娟。\n思绵绵。\n夜永对景，那堪屈指，暗想从前。\n未名未禄，绮陌红楼，往往经岁迁延。\n帝里风光好，当年少日，暮宴朝欢。\n况有狂朋怪侣，遇当歌、对酒竞留连。\n别来迅景如梭，旧游似梦，烟水程何限。\n念利名、憔悴长萦绊。\n追往事、空惨愁颜。\n漏箭移、稍觉轻寒。\n渐呜咽、画角数声残。\n对闲窗畔，停灯向晓，抱影无眠。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "戚氏",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"晚秋天。\", \"一霎微雨洒庭轩。\", \"槛菊萧疏，井梧零乱惹残烟。\", \"凄然。\", \"望江关。\", \"飞云黯淡夕阳间。\", \"当时宋玉悲感，向此临水与登山。\", \"远道迢递，行人凄楚，倦听陇水潺湲。\", \"正蝉吟败叶，蛩响衰草，相应喧喧。\", \"孤馆度日如年。\", \"风露渐变，悄悄至更阑。\", \"长天净，绛河清浅，皓月婵娟。\", \"思绵绵。\", \"夜永对景，那堪屈指，暗想从前。\", \"未名未禄，绮陌红楼，往往经岁迁延。\", \"帝里风光好，当年少日，暮宴朝欢。\", \"况有狂朋怪侣，遇当歌、对酒竞留连。\", \"别来迅景如梭，旧游似梦，烟水程何限。\", \"念利名、憔悴长萦绊。\", \"追往事、空惨愁颜。\", \"漏箭移、稍觉轻寒。\", \"渐呜咽、画角数声残。\", \"对闲窗畔，停灯向晓，抱影无眠。\"]}]}",
  "display_content": "晚秋天。\n一霎微雨洒庭轩。\n槛菊萧疏，井梧零乱惹残烟。\n凄然。\n望江关。\n飞云黯淡夕阳间。\n当时宋玉悲感，向此临水与登山。\n远道迢递，行人凄楚，倦听陇水潺湲。\n正蝉吟败叶，蛩响衰草，相应喧喧。\n孤馆度日如年。\n风露渐变，悄悄至更阑。\n长天净，绛河清浅，皓月婵娟。\n思绵绵。\n夜永对景，那堪屈指，暗想从前。\n未名未禄，绮陌红楼，往往经岁迁延。\n帝里风光好，当年少日，暮宴朝欢。\n况有狂朋怪侣，遇当歌、对酒竞留连。\n别来迅景如梭，旧游似梦，烟水程何限。\n念利名、憔悴长萦绊。\n追往事、空惨愁颜。\n漏箭移、稍觉轻寒。\n渐呜咽、画角数声残。\n对闲窗畔，停灯向晓，抱影无眠。"
}