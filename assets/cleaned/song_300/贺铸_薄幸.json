{
  "title": "薄幸",
  "author": "贺铸",
  "dynasty": "宋",
  "content": "艳真多态。\n更的的，频回眄睐。\n便认得、琴心相许，与写宜男双带。\n记画堂、斜月朦胧，轻颦微笑娇无奈。\n便翡翠屏开，芙蓉帐掩，与把香罗偷解。\n自过了收灯后，都不见、踏青挑菜。\n几回凭双燕，丁宁深意，往来翻恨重帘碍。\n约何时再。\n正春浓酒暖，人闲昼永无聊赖。\n厌厌睡起，犹有花梢日在。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "薄幸",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"艳真多态。\", \"更的的，频回眄睐。\", \"便认得、琴心相许，与写宜男双带。\", \"记画堂、斜月朦胧，轻颦微笑娇无奈。\", \"便翡翠屏开，芙蓉帐掩，与把香罗偷解。\", \"自过了收灯后，都不见、踏青挑菜。\", \"几回凭双燕，丁宁深意，往来翻恨重帘碍。\", \"约何时再。\", \"正春浓酒暖，人闲昼永无聊赖。\", \"厌厌睡起，犹有花梢日在。\"]}]}",
  "display_content": "艳真多态。\n更的的，频回眄睐。\n便认得、琴心相许，与写宜男双带。\n记画堂、斜月朦胧，轻颦微笑娇无奈。\n便翡翠屏开，芙蓉帐掩，与把香罗偷解。\n自过了收灯后，都不见、踏青挑菜。\n几回凭双燕，丁宁深意，往来翻恨重帘碍。\n约何时再。\n正春浓酒暖，人闲昼永无聊赖。\n厌厌睡起，犹有花梢日在。"
}