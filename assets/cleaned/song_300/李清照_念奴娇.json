{
  "title": "念奴娇",
  "author": "李清照",
  "dynasty": "宋",
  "content": "萧条庭院，有斜风细雨，重门须闭。\n宠柳娇花寒食近，种种恼人天气。\n险韵诗成，扶头酒醒，别是闲滋味。\n征鸿过尽，万千心事难寄。\n楼上几日春寒，帘垂四面，玉阑干慵倚。\n被冷香消新梦觉，不许愁人不起。\n清露晨流，新桐初引，多少游春意。\n日高烟敛，更看今日晴未。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "念奴娇",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"萧条庭院，有斜风细雨，重门须闭。\", \"宠柳娇花寒食近，种种恼人天气。\", \"险韵诗成，扶头酒醒，别是闲滋味。\", \"征鸿过尽，万千心事难寄。\", \"楼上几日春寒，帘垂四面，玉阑干慵倚。\", \"被冷香消新梦觉，不许愁人不起。\", \"清露晨流，新桐初引，多少游春意。\", \"日高烟敛，更看今日晴未。\"]}]}",
  "display_content": "萧条庭院，有斜风细雨，重门须闭。\n宠柳娇花寒食近，种种恼人天气。\n险韵诗成，扶头酒醒，别是闲滋味。\n征鸿过尽，万千心事难寄。\n楼上几日春寒，帘垂四面，玉阑干慵倚。\n被冷香消新梦觉，不许愁人不起。\n清露晨流，新桐初引，多少游春意。\n日高烟敛，更看今日晴未。"
}