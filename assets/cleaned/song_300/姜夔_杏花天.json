{
  "title": "杏花天",
  "author": "姜夔",
  "dynasty": "宋",
  "content": "绿丝低拂鸳鸯浦。\n想桃叶、当时唤渡。\n又将愁眼与春风，待去。\n倚兰桡、更少驻。\n金陵路。\n莺吟燕舞。\n算潮水、知人最苦。\n满汀芳草不成归，日暮。\n更移舟、向甚处。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "杏花天",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"绿丝低拂鸳鸯浦。\", \"想桃叶、当时唤渡。\", \"又将愁眼与春风，待去。\", \"倚兰桡、更少驻。\", \"金陵路。\", \"莺吟燕舞。\", \"算潮水、知人最苦。\", \"满汀芳草不成归，日暮。\", \"更移舟、向甚处。\"]}]}",
  "display_content": "绿丝低拂鸳鸯浦。\n想桃叶、当时唤渡。\n又将愁眼与春风，待去。\n倚兰桡、更少驻。\n金陵路。\n莺吟燕舞。\n算潮水、知人最苦。\n满汀芳草不成归，日暮。\n更移舟、向甚处。"
}