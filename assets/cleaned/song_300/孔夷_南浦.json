{
  "title": "南浦",
  "author": "孔夷",
  "dynasty": "宋",
  "content": "风悲画角，听单于、三弄落谯门。\n投宿骎骎征骑，飞雪满孤村。\n酒市渐闲灯火，正敲窗、乱叶舞纷纷。\n送数声惊雁，下离烟水，嘹唳度寒云。\n好在半胧溪月，到如今、无处不销魂。\n故国梅花归梦，愁损绿罗裙。\n为问暗香闲艳，也相思、万点付啼痕。\n算翠屏应是，两眉馀恨倚黄昏。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "南浦",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"风悲画角，听单于、三弄落谯门。\", \"投宿骎骎征骑，飞雪满孤村。\", \"酒市渐闲灯火，正敲窗、乱叶舞纷纷。\", \"送数声惊雁，下离烟水，嘹唳度寒云。\", \"好在半胧溪月，到如今、无处不销魂。\", \"故国梅花归梦，愁损绿罗裙。\", \"为问暗香闲艳，也相思、万点付啼痕。\", \"算翠屏应是，两眉馀恨倚黄昏。\"]}]}",
  "display_content": "风悲画角，听单于、三弄落谯门。\n投宿骎骎征骑，飞雪满孤村。\n酒市渐闲灯火，正敲窗、乱叶舞纷纷。\n送数声惊雁，下离烟水，嘹唳度寒云。\n好在半胧溪月，到如今、无处不销魂。\n故国梅花归梦，愁损绿罗裙。\n为问暗香闲艳，也相思、万点付啼痕。\n算翠屏应是，两眉馀恨倚黄昏。"
}