{
  "title": "宴清都",
  "author": "卢祖皋",
  "dynasty": "宋",
  "content": "春讯飞琼管。\n风日薄、度墙啼鸟声乱。\n江城次第，笙歌翠合，绮罗香暖。\n溶溶涧渌冰泮。\n醉梦里、年华暗换。\n料黛眉重锁隋堤，芳心还动梁苑。\n新来雁阔云音，鸾分槛影，无计重见。\n啼春细雨，笼愁澹月，恁时庭院。\n离肠未语先断。\n算犹有、凭高望眼。\n更那堪、芳草连天，飞梅弄晚。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "宴清都",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"春讯飞琼管。\", \"风日薄、度墙啼鸟声乱。\", \"江城次第，笙歌翠合，绮罗香暖。\", \"溶溶涧渌冰泮。\", \"醉梦里、年华暗换。\", \"料黛眉重锁隋堤，芳心还动梁苑。\", \"新来雁阔云音，鸾分槛影，无计重见。\", \"啼春细雨，笼愁澹月，恁时庭院。\", \"离肠未语先断。\", \"算犹有、凭高望眼。\", \"更那堪、芳草连天，飞梅弄晚。\"]}]}",
  "display_content": "春讯飞琼管。\n风日薄、度墙啼鸟声乱。\n江城次第，笙歌翠合，绮罗香暖。\n溶溶涧渌冰泮。\n醉梦里、年华暗换。\n料黛眉重锁隋堤，芳心还动梁苑。\n新来雁阔云音，鸾分槛影，无计重见。\n啼春细雨，笼愁澹月，恁时庭院。\n离肠未语先断。\n算犹有、凭高望眼。\n更那堪、芳草连天，飞梅弄晚。"
}