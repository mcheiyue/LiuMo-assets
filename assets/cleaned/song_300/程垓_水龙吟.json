{
  "title": "水龙吟",
  "author": "程垓",
  "dynasty": "宋",
  "content": "夜来风雨匆匆，故园定是花无几。\n愁多愁极，等闲孤负，一年芳意。\n柳困花慵，杏青梅小，对人容易。\n算好春长在，好花长见，元只是、人憔悴。\n回首池南旧事。\n恨星星、不堪重记。\n如今但有，看花老眼，伤时清泪。\n不怕逢花瘦，只愁怕、老来风味。\n待繁红乱处，留云借月，也须拼醉。",
  "type": "词",
  "tags": [
    "宋词三百首",
    "词",
    "乐府",
    "ci"
  ],
  "source": "song_300",
  "original_title": "水龙吟",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"夜来风雨匆匆，故园定是花无几。\", \"愁多愁极，等闲孤负，一年芳意。\", \"柳困花慵，杏青梅小，对人容易。\", \"算好春长在，好花长见，元只是、人憔悴。\", \"回首池南旧事。\", \"恨星星、不堪重记。\", \"如今但有，看花老眼，伤时清泪。\", \"不怕逢花瘦，只愁怕、老来风味。\", \"待繁红乱处，留云借月，也须拼醉。\"]}]}",
  "display_content": "夜来风雨匆匆，故园定是花无几。\n愁多愁极，等闲孤负，一年芳意。\n柳困花慵，杏青梅小，对人容易。\n算好春长在，好花长见，元只是、人憔悴。\n回首池南旧事。\n恨星星、不堪重记。\n如今但有，看花老眼，伤时清泪。\n不怕逢花瘦，只愁怕、老来风味。\n待繁红乱处，留云借月，也须拼醉。"
}