{
  "title": "念奴娇",
  "author": "姜夔",
  "dynasty": "宋",
  "content": "闹红一舸，记来时、尝与鸳鸯为侣。\n三十六陂人未到，水佩风裳无数。\n翠叶吹凉，玉容销酒，更洒菰蒲雨。\n嫣然摇动，冷香飞上诗句。\n日暮。\n青盖亭亭，情人不见，争忍凌波去。\n只恐舞衣寒易落，愁入西风南浦。\n高柳垂阴，老鱼吹浪，留我花间住。\n田田多少，几回沙际归路。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "念奴娇",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"闹红一舸，记来时、尝与鸳鸯为侣。\", \"三十六陂人未到，水佩风裳无数。\", \"翠叶吹凉，玉容销酒，更洒菰蒲雨。\", \"嫣然摇动，冷香飞上诗句。\", \"日暮。\", \"青盖亭亭，情人不见，争忍凌波去。\", \"只恐舞衣寒易落，愁入西风南浦。\", \"高柳垂阴，老鱼吹浪，留我花间住。\", \"田田多少，几回沙际归路。\"]}]}",
  "display_content": "闹红一舸，记来时、尝与鸳鸯为侣。\n三十六陂人未到，水佩风裳无数。\n翠叶吹凉，玉容销酒，更洒菰蒲雨。\n嫣然摇动，冷香飞上诗句。\n日暮。\n青盖亭亭，情人不见，争忍凌波去。\n只恐舞衣寒易落，愁入西风南浦。\n高柳垂阴，老鱼吹浪，留我花间住。\n田田多少，几回沙际归路。"
}