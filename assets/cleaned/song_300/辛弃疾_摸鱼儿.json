{
  "title": "摸鱼儿",
  "author": "辛弃疾",
  "dynasty": "宋",
  "content": "更能消、几番风雨。\n匆匆春又归去。\n惜春长恨花开早，何况落红无数。\n春且住。\n见说道、天涯芳草迷归路。\n怨春不语。\n算只有殷勤，画檐珠网，尽日惹飞絮。\n长门事，准拟佳期又误。\n蛾眉曾有人妒。\n千金纵买相如赋，脉脉此情谁诉。\n君莫舞。\n君不见、玉环飞燕皆尘土。\n闲愁最苦。\n休去倚危楼，斜阳正在，烟柳断肠处。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "摸鱼儿",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"更能消、几番风雨。\", \"匆匆春又归去。\", \"惜春长恨花开早，何况落红无数。\", \"春且住。\", \"见说道、天涯芳草迷归路。\", \"怨春不语。\", \"算只有殷勤，画檐珠网，尽日惹飞絮。\", \"长门事，准拟佳期又误。\", \"蛾眉曾有人妒。\", \"千金纵买相如赋，脉脉此情谁诉。\", \"君莫舞。\", \"君不见、玉环飞燕皆尘土。\", \"闲愁最苦。\", \"休去倚危楼，斜阳正在，烟柳断肠处。\"]}]}",
  "display_content": "更能消、几番风雨。\n匆匆春又归去。\n惜春长恨花开早，何况落红无数。\n春且住。\n见说道、天涯芳草迷归路。\n怨春不语。\n算只有殷勤，画檐珠网，尽日惹飞絮。\n长门事，准拟佳期又误。\n蛾眉曾有人妒。\n千金纵买相如赋，脉脉此情谁诉。\n君莫舞。\n君不见、玉环飞燕皆尘土。\n闲愁最苦。\n休去倚危楼，斜阳正在，烟柳断肠处。"
}