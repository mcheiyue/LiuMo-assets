{
  "title": "绿意・疏影",
  "author": "张炎",
  "dynasty": "宋",
  "content": "碧圆自洁。\n向浅洲远渚，亭亭清绝。\n犹有遗簪，不展秋心，能卷几多炎热。\n鸳鸯密语同倾盖，且莫与、浣纱人说。\n恐怨歌、忽断花风，碎却翠云千叠。\n回首当年汉舞，怕飞去、谩皱留仙裙折。\n恋恋青衫，犹染枯香，还叹鬓丝飘雪。\n盘心清露如铅水，又一夜、西风吹折。\n喜静看、匹练秋光，倒泻半湖明月。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "绿意・疏影",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"碧圆自洁。\", \"向浅洲远渚，亭亭清绝。\", \"犹有遗簪，不展秋心，能卷几多炎热。\", \"鸳鸯密语同倾盖，且莫与、浣纱人说。\", \"恐怨歌、忽断花风，碎却翠云千叠。\", \"回首当年汉舞，怕飞去、谩皱留仙裙折。\", \"恋恋青衫，犹染枯香，还叹鬓丝飘雪。\", \"盘心清露如铅水，又一夜、西风吹折。\", \"喜静看、匹练秋光，倒泻半湖明月。\"]}]}",
  "display_content": "碧圆自洁。\n向浅洲远渚，亭亭清绝。\n犹有遗簪，不展秋心，能卷几多炎热。\n鸳鸯密语同倾盖，且莫与、浣纱人说。\n恐怨歌、忽断花风，碎却翠云千叠。\n回首当年汉舞，怕飞去、谩皱留仙裙折。\n恋恋青衫，犹染枯香，还叹鬓丝飘雪。\n盘心清露如铅水，又一夜、西风吹折。\n喜静看、匹练秋光，倒泻半湖明月。"
}