{
  "title": "兰陵王",
  "author": "张元干",
  "dynasty": "宋",
  "content": "卷朱箔。\n朝雨轻阴乍阁。\n阑干外，烟柳弄晴，芳草侵阶映红药。\n东风妒花恶。\n吹落。\n梢头嫩萼。\n屏山掩，沈水倦熏，中酒心情怕杯勺。\n寻思旧京洛。\n正年少疏狂，歌笑迷著。\n障泥油壁催梳掠。\n曾驰道同载，上林携手，灯夜初过早共约。\n又争信漂泊。\n寂寞。\n念行乐。\n甚粉淡衣襟，音断弦索。\n琼枝璧月春如昨。\n怅别后华表，那回双鹤。\n相思除是，向醉里、暂忘却。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "兰陵王",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"卷朱箔。\", \"朝雨轻阴乍阁。\", \"阑干外，烟柳弄晴，芳草侵阶映红药。\", \"东风妒花恶。\", \"吹落。\", \"梢头嫩萼。\", \"屏山掩，沈水倦熏，中酒心情怕杯勺。\", \"寻思旧京洛。\", \"正年少疏狂，歌笑迷著。\", \"障泥油壁催梳掠。\", \"曾驰道同载，上林携手，灯夜初过早共约。\", \"又争信漂泊。\", \"寂寞。\", \"念行乐。\", \"甚粉淡衣襟，音断弦索。\", \"琼枝璧月春如昨。\", \"怅别后华表，那回双鹤。\", \"相思除是，向醉里、暂忘却。\"]}]}",
  "display_content": "卷朱箔。\n朝雨轻阴乍阁。\n阑干外，烟柳弄晴，芳草侵阶映红药。\n东风妒花恶。\n吹落。\n梢头嫩萼。\n屏山掩，沈水倦熏，中酒心情怕杯勺。\n寻思旧京洛。\n正年少疏狂，歌笑迷著。\n障泥油壁催梳掠。\n曾驰道同载，上林携手，灯夜初过早共约。\n又争信漂泊。\n寂寞。\n念行乐。\n甚粉淡衣襟，音断弦索。\n琼枝璧月春如昨。\n怅别后华表，那回双鹤。\n相思除是，向醉里、暂忘却。"
}