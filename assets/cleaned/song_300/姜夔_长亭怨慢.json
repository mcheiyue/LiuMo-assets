{
  "title": "长亭怨慢",
  "author": "姜夔",
  "dynasty": "宋",
  "content": "渐吹尽、枝头香絮。\n是处人家，绿深门户。\n远浦萦回，暮帆零乱向何许。\n阅人多矣，谁得似、长亭树。\n树若有情时，不会得、青青如此。\n日暮。\n望高城不见，只见乱山无数。\n韦郎去也，怎忘得、玉环分付。\n第一是、早早归来，怕红萼、无人为主。\n算空有并刀，难翦离愁千缕。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "长亭怨慢",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"渐吹尽、枝头香絮。\", \"是处人家，绿深门户。\", \"远浦萦回，暮帆零乱向何许。\", \"阅人多矣，谁得似、长亭树。\", \"树若有情时，不会得、青青如此。\", \"日暮。\", \"望高城不见，只见乱山无数。\", \"韦郎去也，怎忘得、玉环分付。\", \"第一是、早早归来，怕红萼、无人为主。\", \"算空有并刀，难翦离愁千缕。\"]}]}",
  "display_content": "渐吹尽、枝头香絮。\n是处人家，绿深门户。\n远浦萦回，暮帆零乱向何许。\n阅人多矣，谁得似、长亭树。\n树若有情时，不会得、青青如此。\n日暮。\n望高城不见，只见乱山无数。\n韦郎去也，怎忘得、玉环分付。\n第一是、早早归来，怕红萼、无人为主。\n算空有并刀，难翦离愁千缕。"
}