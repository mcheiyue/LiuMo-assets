{
  "title": "洞仙歌",
  "author": "苏轼",
  "dynasty": "宋",
  "content": "江南腊尽，早梅花开后。\n分付新春与垂柳。\n细腰肢、自有入格风流，仍更是、骨体清英雅秀。\n永丰坊那畔，尽日无人，惟见金丝弄晴昼。\n断肠是，飞絮时，绿叶成阴，无个事、一成消瘦。\n又莫是、东风逐君来，便吹散眉间，一点春皱。",
  "type": "词",
  "tags": [
    "宋词三百首",
    "词",
    "乐府",
    "ci"
  ],
  "source": "song_300",
  "original_title": "洞仙歌",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"江南腊尽，早梅花开后。\", \"分付新春与垂柳。\", \"细腰肢、自有入格风流，仍更是、骨体清英雅秀。\", \"永丰坊那畔，尽日无人，惟见金丝弄晴昼。\", \"断肠是，飞絮时，绿叶成阴，无个事、一成消瘦。\", \"又莫是、东风逐君来，便吹散眉间，一点春皱。\"]}]}",
  "display_content": "江南腊尽，早梅花开后。\n分付新春与垂柳。\n细腰肢、自有入格风流，仍更是、骨体清英雅秀。\n永丰坊那畔，尽日无人，惟见金丝弄晴昼。\n断肠是，飞絮时，绿叶成阴，无个事、一成消瘦。\n又莫是、东风逐君来，便吹散眉间，一点春皱。"
}