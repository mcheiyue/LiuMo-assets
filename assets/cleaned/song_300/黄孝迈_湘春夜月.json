{
  "title": "湘春夜月",
  "author": "黄孝迈",
  "dynasty": "宋",
  "content": "近清明。\n翠禽枝上消魂。\n可惜一片清歌，都付与黄昏。\n欲共柳花低诉，怕柳花轻薄，不解伤春。\n念楚乡旅宿，柔情别绪，谁与温存。\n空樽夜泣，青山不语，残月当门。\n翠玉楼前，惟是有、一波湘水，摇荡湘云。\n天长梦短，问甚时、重见桃根。\n这次第，算人间没个并刀，翦断心上愁痕。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "湘春夜月",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"近清明。\", \"翠禽枝上消魂。\", \"可惜一片清歌，都付与黄昏。\", \"欲共柳花低诉，怕柳花轻薄，不解伤春。\", \"念楚乡旅宿，柔情别绪，谁与温存。\", \"空樽夜泣，青山不语，残月当门。\", \"翠玉楼前，惟是有、一波湘水，摇荡湘云。\", \"天长梦短，问甚时、重见桃根。\", \"这次第，算人间没个并刀，翦断心上愁痕。\"]}]}",
  "display_content": "近清明。\n翠禽枝上消魂。\n可惜一片清歌，都付与黄昏。\n欲共柳花低诉，怕柳花轻薄，不解伤春。\n念楚乡旅宿，柔情别绪，谁与温存。\n空樽夜泣，青山不语，残月当门。\n翠玉楼前，惟是有、一波湘水，摇荡湘云。\n天长梦短，问甚时、重见桃根。\n这次第，算人间没个并刀，翦断心上愁痕。"
}