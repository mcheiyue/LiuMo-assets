{
  "title": "夜合花",
  "author": "吴文英",
  "dynasty": "宋",
  "content": "柳暝河桥，莺晴台苑，短策频惹春香。\n当时夜泊，温柔便入深乡。\n词韵窄，酒杯长。\n翦蜡花、壶箭催忙。\n共追游处，凌波翠陌，连棹横塘。\n十年一梦凄凉。\n似西湖燕去，吴馆巢荒。\n重来万感，依前唤酒银罂。\n溪雨急，岸花狂。\n趁残鸦、飞过苍茫。\n故人楼上，凭谁指与，芳草斜阳。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "夜合花",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"柳暝河桥，莺晴台苑，短策频惹春香。\", \"当时夜泊，温柔便入深乡。\", \"词韵窄，酒杯长。\", \"翦蜡花、壶箭催忙。\", \"共追游处，凌波翠陌，连棹横塘。\", \"十年一梦凄凉。\", \"似西湖燕去，吴馆巢荒。\", \"重来万感，依前唤酒银罂。\", \"溪雨急，岸花狂。\", \"趁残鸦、飞过苍茫。\", \"故人楼上，凭谁指与，芳草斜阳。\"]}]}",
  "display_content": "柳暝河桥，莺晴台苑，短策频惹春香。\n当时夜泊，温柔便入深乡。\n词韵窄，酒杯长。\n翦蜡花、壶箭催忙。\n共追游处，凌波翠陌，连棹横塘。\n十年一梦凄凉。\n似西湖燕去，吴馆巢荒。\n重来万感，依前唤酒银罂。\n溪雨急，岸花狂。\n趁残鸦、飞过苍茫。\n故人楼上，凭谁指与，芳草斜阳。"
}