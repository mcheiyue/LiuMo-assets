{
  "title": "贺新郎",
  "author": "辛弃疾",
  "dynasty": "宋",
  "content": "云卧衣裳冷。\n看萧然、风前月下，水边幽影。\n罗袜尘生凌波去，汤沐烟江万顷。\n爱一点、娇黄成晕。\n不记相逢曾解佩，甚多情、为我香成阵。\n待和泪，收残粉。\n灵均千古怀沙恨。\n恨当时、匆匆忘把，此仙题品。\n烟雨凄迷僝僽损，翠袂摇摇谁整。\n谩写入、瑶琴幽愤。\n弦断招魂无人赋，但金杯的皪银台润。\n愁𣨼酒，又独醒。",
  "type": "词",
  "tags": [
    "宋词三百首",
    "词",
    "ci"
  ],
  "source": "song_300",
  "original_title": "贺新郎",
  "layout_strategy": "FLOW_VARYING",
  "content_json": "{\"paragraphs\": [{\"type\": \"main\", \"lines\": [\"云卧衣裳冷。\", \"看萧然、风前月下，水边幽影。\", \"罗袜尘生凌波去，汤沐烟江万顷。\", \"爱一点、娇黄成晕。\", \"不记相逢曾解佩，甚多情、为我香成阵。\", \"待和泪，收残粉。\", \"灵均千古怀沙恨。\", \"恨当时、匆匆忘把，此仙题品。\", \"烟雨凄迷僝僽损，翠袂摇摇谁整。\", \"谩写入、瑶琴幽愤。\", \"弦断招魂无人赋，但金杯的皪银台润。\", \"愁𣨼酒，又独醒。\"]}]}",
  "display_content": "云卧衣裳冷。\n看萧然、风前月下，水边幽影。\n罗袜尘生凌波去，汤沐烟江万顷。\n爱一点、娇黄成晕。\n不记相逢曾解佩，甚多情、为我香成阵。\n待和泪，收残粉。\n灵均千古怀沙恨。\n恨当时、匆匆忘把，此仙题品。\n烟雨凄迷僝僽损，翠袂摇摇谁整。\n谩写入、瑶琴幽愤。\n弦断招魂无人赋，但金杯的皪银台润。\n愁𣨼酒，又独醒。"
}