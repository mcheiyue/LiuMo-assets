{
  "title": "佳人",
  "author": "杜甫",
  "dynasty": "唐",
  "content": "绝代有佳人，幽居在空谷。\n自云良家子，零落依草木。\n关中昔丧败，兄弟遭杀戮。\n官高何足论，不得收骨肉。\n世情恶衰歇，万事随转烛。\n夫壻轻薄儿，新人已如玉。\n合昏尚知时，鸳鸯不独宿。\n但见新人笑，那闻旧人哭。\n在山泉水清，出山泉水浊。\n侍婢卖珠回，牵萝补茅屋。\n摘花不插发，采柏动盈匊。\n天寒翠袖薄，日暮倚修竹。",
  "type": "乐府",
  "tags": [
    "唐诗三百首",
    "shi",
    "乐府"
  ],
  "source": "tang_300",
  "original_title": "佳人",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"绝代有佳人，幽居在空谷。\", \"自云良家子，零落依草木。\", \"关中昔丧败，兄弟遭杀戮。\", \"官高何足论，不得收骨肉。\", \"世情恶衰歇，万事随转烛。\", \"夫壻轻薄儿，新人已如玉。\", \"合昏尚知时，鸳鸯不独宿。\", \"但见新人笑，那闻旧人哭。\", \"在山泉水清，出山泉水浊。\", \"侍婢卖珠回，牵萝补茅屋。\", \"摘花不插发，采柏动盈匊。\", \"天寒翠袖薄，日暮倚修竹。\"]}]}",
  "display_content": "绝代有佳人，幽居在空谷。\n自云良家子，零落依草木。\n关中昔丧败，兄弟遭杀戮。\n官高何足论，不得收骨肉。\n世情恶衰歇，万事随转烛。\n夫壻轻薄儿，新人已如玉。\n合昏尚知时，鸳鸯不独宿。\n但见新人笑，那闻旧人哭。\n在山泉水清，出山泉水浊。\n侍婢卖珠回，牵萝补茅屋。\n摘花不插发，采柏动盈匊。\n天寒翠袖薄，日暮倚修竹。"
}