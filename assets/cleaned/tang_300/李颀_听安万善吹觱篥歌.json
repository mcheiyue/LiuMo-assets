{
  "title": "听安万善吹觱篥歌",
  "author": "李颀",
  "dynasty": "唐",
  "content": "南山截竹为觱篥，此乐本自龟兹出。\n流传汉地曲转奇，凉州胡人为我吹。\n傍邻闻者多叹息，远客思乡皆泪垂。\n世人解听不解赏，长飙风中自来往。\n枯桑老柏寒飕飗，九雏鸣凤乱啾啾。\n龙吟虎啸一时发，万籁百泉相与秋。\n忽然更作渔阳掺，黄云萧条白日暗。\n变调如闻杨柳春，上林繁花照眼新。\n岁夜高堂列明烛，美酒一杯声一曲。",
  "type": "乐府",
  "tags": [
    "唐诗三百首",
    "shi",
    "乐府"
  ],
  "source": "tang_300",
  "original_title": "听安万善吹觱篥歌",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"南山截竹为觱篥，此乐本自龟兹出。\", \"流传汉地曲转奇，凉州胡人为我吹。\", \"傍邻闻者多叹息，远客思乡皆泪垂。\", \"世人解听不解赏，长飙风中自来往。\", \"枯桑老柏寒飕飗，九雏鸣凤乱啾啾。\", \"龙吟虎啸一时发，万籁百泉相与秋。\", \"忽然更作渔阳掺，黄云萧条白日暗。\", \"变调如闻杨柳春，上林繁花照眼新。\", \"岁夜高堂列明烛，美酒一杯声一曲。\"]}]}",
  "display_content": "南山截竹为觱篥，此乐本自龟兹出。\n流传汉地曲转奇，凉州胡人为我吹。\n傍邻闻者多叹息，远客思乡皆泪垂。\n世人解听不解赏，长飙风中自来往。\n枯桑老柏寒飕飗，九雏鸣凤乱啾啾。\n龙吟虎啸一时发，万籁百泉相与秋。\n忽然更作渔阳掺，黄云萧条白日暗。\n变调如闻杨柳春，上林繁花照眼新。\n岁夜高堂列明烛，美酒一杯声一曲。"
}