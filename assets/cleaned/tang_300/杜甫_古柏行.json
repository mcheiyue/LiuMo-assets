{
  "title": "古柏行",
  "author": "杜甫",
  "dynasty": "唐",
  "content": "孔明庙前有老柏，柯如青铜根如石。\n霜皮溜雨四十围，黛色参天二千尺。\n君臣已与时际会，树木犹为人爱惜。\n云来气接巫峡长，月出寒通雪山白。\n忆昨路绕锦亭东，先主武侯同閟宫。\n崔嵬枝干郊原古，窈窕丹青户牖空。\n落落盘踞虽得地，冥冥孤高多烈风。\n扶持自是神明力，正直原因造化功。\n大厦如倾要梁栋，万牛回首丘山重。\n不露文章世已惊，未辞剪伐谁能送。\n苦心岂免容蝼蚁，香叶终经宿鸾凤。\n志士幽人莫怨嗟，古来材大难为用。",
  "type": "乐府",
  "tags": [
    "唐诗三百首",
    "shi",
    "乐府"
  ],
  "source": "tang_300",
  "original_title": "古柏行",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"孔明庙前有老柏，柯如青铜根如石。\", \"霜皮溜雨四十围，黛色参天二千尺。\", \"君臣已与时际会，树木犹为人爱惜。\", \"云来气接巫峡长，月出寒通雪山白。\", \"忆昨路绕锦亭东，先主武侯同閟宫。\", \"崔嵬枝干郊原古，窈窕丹青户牖空。\", \"落落盘踞虽得地，冥冥孤高多烈风。\", \"扶持自是神明力，正直原因造化功。\", \"大厦如倾要梁栋，万牛回首丘山重。\", \"不露文章世已惊，未辞剪伐谁能送。\", \"苦心岂免容蝼蚁，香叶终经宿鸾凤。\", \"志士幽人莫怨嗟，古来材大难为用。\"]}]}",
  "display_content": "孔明庙前有老柏，柯如青铜根如石。\n霜皮溜雨四十围，黛色参天二千尺。\n君臣已与时际会，树木犹为人爱惜。\n云来气接巫峡长，月出寒通雪山白。\n忆昨路绕锦亭东，先主武侯同閟宫。\n崔嵬枝干郊原古，窈窕丹青户牖空。\n落落盘踞虽得地，冥冥孤高多烈风。\n扶持自是神明力，正直原因造化功。\n大厦如倾要梁栋，万牛回首丘山重。\n不露文章世已惊，未辞剪伐谁能送。\n苦心岂免容蝼蚁，香叶终经宿鸾凤。\n志士幽人莫怨嗟，古来材大难为用。"
}