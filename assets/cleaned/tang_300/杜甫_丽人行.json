{
  "title": "丽人行",
  "author": "杜甫",
  "dynasty": "唐",
  "content": "三月三日天气新，长安水边多丽人。\n态浓意远淑且真，肌理细腻骨肉匀。\n绣罗衣裳照暮春，蹙金孔雀银麒麟。\n头上何所有，翠微㔩叶垂鬓唇。\n背后何所见，珠压腰衱稳称身。\n就中云幕椒房亲，赐名大国虢与秦。\n紫驼之峰出翠釜，水精之盘行素鳞。\n犀箸厌饫久未下，銮刀缕切空纷纶。\n黄门飞鞚不动尘，御厨络绎送八珍。\n箫鼓哀吟感鬼神，宾从杂遝实要津。\n后来鞍马何逡巡，当轩下马入锦茵。\n杨花雪落覆白苹，青鸟飞去衔红巾。\n炙手可热势绝伦，慎莫近前丞相嗔。",
  "type": "乐府",
  "tags": [
    "唐诗三百首",
    "shi",
    "乐府"
  ],
  "source": "tang_300",
  "original_title": "丽人行",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"三月三日天气新，长安水边多丽人。\", \"态浓意远淑且真，肌理细腻骨肉匀。\", \"绣罗衣裳照暮春，蹙金孔雀银麒麟。\", \"头上何所有，翠微㔩叶垂鬓唇。\", \"背后何所见，珠压腰衱稳称身。\", \"就中云幕椒房亲，赐名大国虢与秦。\", \"紫驼之峰出翠釜，水精之盘行素鳞。\", \"犀箸厌饫久未下，銮刀缕切空纷纶。\", \"黄门飞鞚不动尘，御厨络绎送八珍。\", \"箫鼓哀吟感鬼神，宾从杂遝实要津。\", \"后来鞍马何逡巡，当轩下马入锦茵。\", \"杨花雪落覆白苹，青鸟飞去衔红巾。\", \"炙手可热势绝伦，慎莫近前丞相嗔。\"]}]}",
  "display_content": "三月三日天气新，长安水边多丽人。\n态浓意远淑且真，肌理细腻骨肉匀。\n绣罗衣裳照暮春，蹙金孔雀银麒麟。\n头上何所有，翠微㔩叶垂鬓唇。\n背后何所见，珠压腰衱稳称身。\n就中云幕椒房亲，赐名大国虢与秦。\n紫驼之峰出翠釜，水精之盘行素鳞。\n犀箸厌饫久未下，銮刀缕切空纷纶。\n黄门飞鞚不动尘，御厨络绎送八珍。\n箫鼓哀吟感鬼神，宾从杂遝实要津。\n后来鞍马何逡巡，当轩下马入锦茵。\n杨花雪落覆白苹，青鸟飞去衔红巾。\n炙手可热势绝伦，慎莫近前丞相嗔。"
}