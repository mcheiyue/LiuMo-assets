{
  "title": "玉台体",
  "author": "权德舆",
  "dynasty": "唐",
  "content": "鸾啼兰已红，见出凤城东。粉汗宜斜日，衣香逐上风。\n情来不自觉，暗驻五花骢。\n婵娟二八正娇羞，日暮相逢南陌头。\n试问佳期不肯道，落花深处指青楼。\n隐映罗衫薄，轻盈玉腕圆。相逢不肯语，微笑画屏前。\n知向辽东去，由来几许愁。破颜君莫怪，娇小不禁羞。\n楼上吹箫罢，闺中刺绣阑。佳期不可见，尽日泪潺潺。\n泪尽珊瑚枕，魂销玳瑁床。罗衣不忍著，羞见绣鸳鸯。\n君去期花时，花时君不至。簷前双燕飞，落妾相思泪。\n空闺灭烛后，罗幌独眠时。泪尽肠欲断，心知人不知。\n秋风一夜至，吹尽后庭花。莫作经时别，西邻是宋家。\n独自披衣坐，更深月露寒。隔帘肠欲断，争敢下阶看。\n昨夜裙带解，今朝蟢子飞。铅华不可弃，莫是槁砧归。\n万里行人至，深闺夜未眠。双眉灯下扫，不待镜台前。",
  "type": "乐府",
  "tags": [
    "唐诗三百首",
    "shi",
    "乐府"
  ],
  "source": "tang_300",
  "original_title": "玉台体十二首",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"鸾啼兰已红，见出凤城东。粉汗宜斜日，衣香逐上风。\", \"情来不自觉，暗驻五花骢。\", \"婵娟二八正娇羞，日暮相逢南陌头。\", \"试问佳期不肯道，落花深处指青楼。\", \"隐映罗衫薄，轻盈玉腕圆。相逢不肯语，微笑画屏前。\", \"知向辽东去，由来几许愁。破颜君莫怪，娇小不禁羞。\", \"楼上吹箫罢，闺中刺绣阑。佳期不可见，尽日泪潺潺。\", \"泪尽珊瑚枕，魂销玳瑁床。罗衣不忍著，羞见绣鸳鸯。\", \"君去期花时，花时君不至。簷前双燕飞，落妾相思泪。\", \"空闺灭烛后，罗幌独眠时。泪尽肠欲断，心知人不知。\", \"秋风一夜至，吹尽后庭花。莫作经时别，西邻是宋家。\", \"独自披衣坐，更深月露寒。隔帘肠欲断，争敢下阶看。\", \"昨夜裙带解，今朝蟢子飞。铅华不可弃，莫是槁砧归。\", \"万里行人至，深闺夜未眠。双眉灯下扫，不待镜台前。\"]}]}",
  "display_content": "鸾啼兰已红，见出凤城东。粉汗宜斜日，衣香逐上风。\n情来不自觉，暗驻五花骢。\n婵娟二八正娇羞，日暮相逢南陌头。\n试问佳期不肯道，落花深处指青楼。\n隐映罗衫薄，轻盈玉腕圆。相逢不肯语，微笑画屏前。\n知向辽东去，由来几许愁。破颜君莫怪，娇小不禁羞。\n楼上吹箫罢，闺中刺绣阑。佳期不可见，尽日泪潺潺。\n泪尽珊瑚枕，魂销玳瑁床。罗衣不忍著，羞见绣鸳鸯。\n君去期花时，花时君不至。簷前双燕飞，落妾相思泪。\n空闺灭烛后，罗幌独眠时。泪尽肠欲断，心知人不知。\n秋风一夜至，吹尽后庭花。莫作经时别，西邻是宋家。\n独自披衣坐，更深月露寒。隔帘肠欲断，争敢下阶看。\n昨夜裙带解，今朝蟢子飞。铅华不可弃，莫是槁砧归。\n万里行人至，深闺夜未眠。双眉灯下扫，不待镜台前。"
}