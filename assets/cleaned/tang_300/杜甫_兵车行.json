{
  "title": "兵车行",
  "author": "杜甫",
  "dynasty": "唐",
  "content": "车辚辚，马萧萧，行人弓箭各在腰。\n耶娘妻子走相送，尘埃不见咸阳桥。\n牵衣顿足阑道哭，哭声直上干云霄。\n道傍过者问行人，行人但云点行频。\n或从十五北防河，便至四十西营田。\n去时里正与裹头，归来头白还戍边。\n边亭流血成海水，武皇开边意未已。\n君不闻汉家山东二百州，千村万落生荆杞。\n纵有健妇把锄犂，禾生陇亩无东西。\n况复秦兵耐苦战，被驱不异犬与鸡。\n长者虽有问，役夫敢申恨。\n且如今年冬，未休关西卒。\n县官急索租，租税从何出？\n信知生男恶，反是生女好。\n生女犹是嫁比邻，生男埋没随百草。\n君不见青海头，古来白骨无人收。\n新鬼烦冤旧鬼哭，天阴雨湿声啾啾。",
  "type": "乐府",
  "tags": [
    "唐诗三百首",
    "shi",
    "乐府"
  ],
  "source": "tang_300",
  "original_title": "兵车行",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"车辚辚，马萧萧，行人弓箭各在腰。\", \"耶娘妻子走相送，尘埃不见咸阳桥。\", \"牵衣顿足阑道哭，哭声直上干云霄。\", \"道傍过者问行人，行人但云点行频。\", \"或从十五北防河，便至四十西营田。\", \"去时里正与裹头，归来头白还戍边。\", \"边亭流血成海水，武皇开边意未已。\", \"君不闻汉家山东二百州，千村万落生荆杞。\", \"纵有健妇把锄犂，禾生陇亩无东西。\", \"况复秦兵耐苦战，被驱不异犬与鸡。\", \"长者虽有问，役夫敢申恨。\", \"且如今年冬，未休关西卒。\", \"县官急索租，租税从何出？\", \"信知生男恶，反是生女好。\", \"生女犹是嫁比邻，生男埋没随百草。\", \"君不见青海头，古来白骨无人收。\", \"新鬼烦冤旧鬼哭，天阴雨湿声啾啾。\"]}]}",
  "display_content": "车辚辚，马萧萧，行人弓箭各在腰。\n耶娘妻子走相送，尘埃不见咸阳桥。\n牵衣顿足阑道哭，哭声直上干云霄。\n道傍过者问行人，行人但云点行频。\n或从十五北防河，便至四十西营田。\n去时里正与裹头，归来头白还戍边。\n边亭流血成海水，武皇开边意未已。\n君不闻汉家山东二百州，千村万落生荆杞。\n纵有健妇把锄犂，禾生陇亩无东西。\n况复秦兵耐苦战，被驱不异犬与鸡。\n长者虽有问，役夫敢申恨。\n且如今年冬，未休关西卒。\n县官急索租，租税从何出？\n信知生男恶，反是生女好。\n生女犹是嫁比邻，生男埋没随百草。\n君不见青海头，古来白骨无人收。\n新鬼烦冤旧鬼哭，天阴雨湿声啾啾。"
}