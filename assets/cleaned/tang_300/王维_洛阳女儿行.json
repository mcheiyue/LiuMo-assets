{
  "title": "洛阳女儿行",
  "author": "王维",
  "dynasty": "唐",
  "content": "洛阳女儿对门居，才可容颜十五余。\n良人玉勒乘骢马，侍女金盘鲙鲤鱼。\n画阁朱楼尽相望，红桃绿柳垂簷向。\n罗帏送上七香车，宝扇迎归九华帐。\n狂夫富贵在青春，意气骄奢剧季伦。\n自怜碧玉亲教舞，不惜珊瑚持与人。\n春窗曙灭九微火，九微片片飞花璅。\n戏罢曾无理曲时，妆成秪是薰香坐。\n城中相识尽繁华，日夜经过赵李家。\n谁怜越女颜如玉，贫贱江头自浣纱。",
  "type": "乐府",
  "tags": [
    "唐诗三百首",
    "shi",
    "乐府"
  ],
  "source": "tang_300",
  "original_title": "洛阳女儿行",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"洛阳女儿对门居，才可容颜十五余。\", \"良人玉勒乘骢马，侍女金盘鲙鲤鱼。\", \"画阁朱楼尽相望，红桃绿柳垂簷向。\", \"罗帏送上七香车，宝扇迎归九华帐。\", \"狂夫富贵在青春，意气骄奢剧季伦。\", \"自怜碧玉亲教舞，不惜珊瑚持与人。\", \"春窗曙灭九微火，九微片片飞花璅。\", \"戏罢曾无理曲时，妆成秪是薰香坐。\", \"城中相识尽繁华，日夜经过赵李家。\", \"谁怜越女颜如玉，贫贱江头自浣纱。\"]}]}",
  "display_content": "洛阳女儿对门居，才可容颜十五余。\n良人玉勒乘骢马，侍女金盘鲙鲤鱼。\n画阁朱楼尽相望，红桃绿柳垂簷向。\n罗帏送上七香车，宝扇迎归九华帐。\n狂夫富贵在青春，意气骄奢剧季伦。\n自怜碧玉亲教舞，不惜珊瑚持与人。\n春窗曙灭九微火，九微片片飞花璅。\n戏罢曾无理曲时，妆成秪是薰香坐。\n城中相识尽繁华，日夜经过赵李家。\n谁怜越女颜如玉，贫贱江头自浣纱。"
}