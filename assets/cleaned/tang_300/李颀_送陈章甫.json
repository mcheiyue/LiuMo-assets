{
  "title": "送陈章甫",
  "author": "李颀",
  "dynasty": "唐",
  "content": "四月南风大麦黄，枣花未落桐阴长。\n青山朝别暮还见，嘶马出门思旧乡。\n陈侯立身何坦荡，虬须虎眉仍大颡。\n腹中贮书一万卷，不肯低头在草莽。\n东门酤酒饮我曹，心轻万事皆鸿毛。\n醉卧不知白日暮，有时空望孤云高。\n长河浪头连天黑，津口停舟渡不得。\n郑国游人未及家，洛阳行子空叹息。\n闻道故林相识多，罢官昨日今如何。",
  "type": "乐府",
  "tags": [
    "唐诗三百首",
    "shi",
    "乐府"
  ],
  "source": "tang_300",
  "original_title": "送陈章甫",
  "layout_strategy": "CENTER_ALIGNED",
  "content_json": "{\"paragraphs\": [{\"type\": \"main\", \"lines\": [\"四月南风大麦黄，枣花未落桐阴长。\", \"青山朝别暮还见，嘶马出门思旧乡。\", \"陈侯立身何坦荡，虬须虎眉仍大颡。\", \"腹中贮书一万卷，不肯低头在草莽。\", \"东门酤酒饮我曹，心轻万事皆鸿毛。\", \"醉卧不知白日暮，有时空望孤云高。\", \"长河浪头连天黑，津口停舟渡不得。\", \"郑国游人未及家，洛阳行子空叹息。\", \"闻道故林相识多，罢官昨日今如何。\"]}]}",
  "display_content": "四月南风大麦黄，枣花未落桐阴长。\n青山朝别暮还见，嘶马出门思旧乡。\n陈侯立身何坦荡，虬须虎眉仍大颡。\n腹中贮书一万卷，不肯低头在草莽。\n东门酤酒饮我曹，心轻万事皆鸿毛。\n醉卧不知白日暮，有时空望孤云高。\n长河浪头连天黑，津口停舟渡不得。\n郑国游人未及家，洛阳行子空叹息。\n闻道故林相识多，罢官昨日今如何。"
}